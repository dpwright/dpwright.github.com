<?xml version="1.0" encoding="utf-8"?>
<feed xmlns="http://www.w3.org/2005/Atom">
    <title>Wright Access</title>
    <link href="http://dpwright.com/atom.xml" rel="self" />
    <link href="http://dpwright.com" />
    <id>http://dpwright.com/atom.xml</id>
    <author>
        <name>Daniel P. Wright</name>
        <email>dani@dpwright.com</email>
    </author>
    <updated>2019-02-24T18:00:00Z</updated>
    <entry>
    <title>Fabellae Latinae Capitulum XIX</title>
    <link href="http://dpwright.com/posts/2019/02/24/fabellae-latinae-capitulum-xix/index.html" />
    <id>http://dpwright.com/posts/2019/02/24/fabellae-latinae-capitulum-xix/index.html</id>
    <published>2019-02-24T18:00:00Z</published>
    <updated>2019-02-24T18:00:00Z</updated>
    <summary type="html"><![CDATA[

<div class="info">24 February, 2019</div>

<div class="sidenote">
This is an extract from <em><a href="https://www.hackettpublishing.com/pdfs/FabellaeLatinae_2016_HansOrberg.pdf">Fabellae Latinae</a></em>, the freely downloadable companion text to Hans H. Ørberg’s excellent series, <em><a href="https://www.hackettpublishing.com/lingua-latina-per-se-illustrata-series">Lingua Latina</a></em>. It is also available in podcast form on <a href="https://itunes.apple.com/us/podcast/fabellae-latinae/id1439859681">iTunes</a>, <a href="https://play.google.com/music/m/Iejungfyafunuhg4ehuhrfjerdq?t=Fabellae_Latinae">Google Play Music</a>, or by searching for “Fabellae Latinae” / subscribing to <a href="https://s3.amazonaws.com/fabellaelatinae/feed.rss">this RSS feed</a>.
</div>
<center>
<audio controls preload="none">
<source src="https://s3.amazonaws.com/fabellaelatinae/capitula/24-ViaOstiensis.mp3" type="audio/mpeg" />
</audio>
</center>
<p>Mēdus cum amīcā suā in patriam suam Graeciam īre vult.</p>
<p>Mēdus: “In portū Ōstiēnsī bona nāvis nōs opperītur. Necesse est nōs ambulāre Ōstiam, neque enim equum aut asinum habēmus.”</p>
<p>Lȳdia: “Ōstiam ambulāre nōn possumus. Nimis longa est via.”</p>
<p>Mēdus: “Via Ōstiēnsis paulō longior est quam via Latīna Tūsculō Rōmam. Sī fessa es, ego tē portāre possum!” Hoc dīcēns Mēdus amīcam suam complectitur eīque ōsculum dat.</p>
<p>Lȳdia: “Tū mē portāre nōn potes. At sī necesse est, tēcum Ōstiam ambulō. Fessa nōn sum ac paucās rēs mēcum ferō.”</p>
<p>Ergō Mēdus et Lȳdia Rōmā ēgrediuntur et Ōstiam ambulāre incipiunt. Mēdus saccum portat cum rēbus Lȳdiae et suīs. Post trēs hōrās Lȳdia cōnsistit ac fessa apud viam cōnsīdit. Mēdus quoque cōnsistit et trīstis viam longam ante sē intuētur. Tum viam post sē spectat. Illīc venit vir crassus cum asinō quī duōs saccōs gravēs vehit.</p>
<p>Mēdus illum virum salūtat: “Salvē, bone vir!” et “Ecce amīca mea fessa” inquit, “iam nōn potest ambulāre. Potestne eam portāre asinus tuus?”</p>
<p>“Asinus meus iam duōs saccōs gravēs portat” inquit vir crassus; “mē portāre nōn potest aut nōn vult, quia ego nimis crassus sum. Sed amīca tua tenuis et levis est. Asinum meum ascende, fōrmōsa! Dā mihi manum!”</p>
<p>Lȳdia surgit. Mēdus ipse amīcam suam asinum ascendentem manū sustinet.</p>
<p>Super asinum sedēns Lȳdia “Ambulā, asine!” inquit, sed asinus in viā stat neque ē locō sē movet. Tum Mēdus herbam carpit et ante asinum tenet. Asinus herbam ēsse vult atque ambulāre incipit. Lȳdia laeta asinō vehitur.</p>
<p>Mēdus: “Bonus es vir quod asinō tuō amīcam meam vehis. Nōs Rōmā venīmus et Ōstiam īmus. Tūne quoque Ōstiam īs? Quod nōmen tibi est?”</p>
<p>“Mihi nōmen est Mopsus” inquit ille, “Ōstiam eō, nam illīc habitō. Cūr vōs Ōstiam ītis?”</p>
<p>Mēdus: “Ex portū Ōstiēnsī in patriam nostram Graeciam nāve vehī possumus. Illīc bona nāvis nōs opperītur.”</p>
<p>Mēdus ē saccō suō mālum sūmit et “Ecce” inquit “mālum tibi dō, amīce!”</p>
<p>Mopsus: “At saccī quōs asinus meus portat plēnī sunt mālōrum. Tabernārius sum, māla et pira vēndō. Mālum ā tē nōn accipiō.”</p>
<p>Mēdus: “Sed nihil aliud habeō quod tibi dare possum.”</p>
<p>Mopsus: “Id necesse nōn est. Mē dēlectat amīcam tuam fōrmōsam mēcum vehere.”</p>
<p>Dum Mēdus cum Mopsō loquitur, Ōstiam adveniunt. Asinus ante tabernam Mopsī cōnsistit. Dominus asinō suō fessō māla dat.</p>
<p>Mēdus: “Valē, Mopse, bone amīce!”</p>
<p>Mopsus: “Etiam vōs valēte, amīcī meī! Bene nāvigāte!”</p>
<p>Item Lȳdia “Valē, amīce!” inquit, “Nihil habeō quod tibi dare possum – praeter ōsculum” et Mopsō ōsculum dat. Ille ōsculō tam pulchrae fēminae laetātur.</p>
<p>Mēdus id spectāns nōn laetātur. “Venī mēcum, Lȳdia!” inquit, et statim ad portum īre incipit.</p>
<p>Lȳdia Mopsum trīstem relinquit et amīcum suum sequitur.</p>

<div class="tagsinfo"><a href="/tags/latin/index.html">latin</a>, <a href="/tags/fabellae-latinae/index.html">fabellae-latinae</a>, <a href="/tags/llpsi/index.html">llpsi</a>, <a href="/tags/podcasts/index.html">podcasts</a></div>
]]></summary>
</entry>
<entry>
    <title>Fabellae Latinae Capitulum XVIII</title>
    <link href="http://dpwright.com/posts/2019/02/10/fabellae-latinae-capitulum-xviii/index.html" />
    <id>http://dpwright.com/posts/2019/02/10/fabellae-latinae-capitulum-xviii/index.html</id>
    <published>2019-02-10T18:00:00Z</published>
    <updated>2019-02-10T18:00:00Z</updated>
    <summary type="html"><![CDATA[

<div class="info">10 February, 2019</div>

<div class="sidenote">
This is an extract from <em><a href="https://www.hackettpublishing.com/pdfs/FabellaeLatinae_2016_HansOrberg.pdf">Fabellae Latinae</a></em>, the freely downloadable companion text to Hans H. Ørberg’s excellent series, <em><a href="https://www.hackettpublishing.com/lingua-latina-per-se-illustrata-series">Lingua Latina</a></em>. It is also available in podcast form on <a href="https://itunes.apple.com/us/podcast/fabellae-latinae/id1439859681">iTunes</a>, <a href="https://play.google.com/music/m/Iejungfyafunuhg4ehuhrfjerdq?t=Fabellae_Latinae">Google Play Music</a>, or by searching for “Fabellae Latinae” / subscribing to <a href="https://s3.amazonaws.com/fabellaelatinae/feed.rss">this RSS feed</a>.
</div>
<center>
<audio controls preload="none">
<source src="https://s3.amazonaws.com/fabellaelatinae/capitula/18-CanisUlulans.mp3" type="audio/mpeg" />
</audio>
</center>
<p>Nox est. Vīlla Iūliī obscūra et quiēta est. Omnēs dormiunt. Parentēs in magnō cubiculō suō dormiunt. Uterque fīlius, Mārcus et Quīntus, in cubiculō suō parvō dormit. Soror eōrum Iūlia etiam in parvō cubiculō cubat, sed hāc nocte male dormit, quia caput eī dolet; puella vigilāns gallum canentem exspectat. Fenestra cubiculī clausa nōn est, āēr frīgidus cubiculum intrat. Puella per fenestram apertam nihil videt praeter caelum obscūrum, nam lūna et stēllae nūbibus operiuntur. Iūlia noctem obscūram timet, ea enim sōlem et caelum clārum amat, hortō et rosīs dēlectātur.</p>
<p>Tum per noctem obscūram et quiētam canis ululat: “Uhuhuhū!”</p>
<p>Iūlia canem ululāre audit et perterrita est: capillī horrent, cor palpitat, puella in lectō sē movēre nōn audet, et clāmat: “Mamma! Venī!”</p>
<p>Aemilia clāmōre fīliae excitātur et statim accurrit. “Quid est, mea fīlia?” interrogat, “Nōn dormīs? Adhūc nox est.”</p>
<p>Iūlia: “Nōn dormiō quod lupum timeō. Audī, mamma: lupus ululat. In hortō nostrō est lupus ferus!”</p>
<p>Aemilia canem rūrsus ululāre audit et “Nōn est lupus, Iūlia” inquit, “est canis tua Margarīta quae ululat. Num tū canem tuam timēs?”</p>
<p>Etiam Mārcus et Quīntus clāmōrem vōcēsque audiunt et cubiculum Iūliae intrant.</p>
<p>“Quid nōn dormītis?” interrogant, “Num iam tempus est ē lectō surgere?”</p>
<p>“Nōndum māne est” inquit māter, “Iūlia perterrita est quia putat canem ululantem esse lupum! Sed nunc vōs omnēs dormīte!”</p>
<p>Mārcus “Ō, quam stulta es, Iūlia!” inquit rīdēns.</p>
<p>“Tacē, Mārce!” inquit māter, “Adhūc tempus est dormīre. Audīmus ululantem canem, nōn gallum canentem.”</p>

<div class="tagsinfo"><a href="/tags/latin/index.html">latin</a>, <a href="/tags/fabellae-latinae/index.html">fabellae-latinae</a>, <a href="/tags/llpsi/index.html">llpsi</a>, <a href="/tags/podcasts/index.html">podcasts</a></div>
]]></summary>
</entry>
<entry>
    <title>Fabellae Latinae Capitulum XVII</title>
    <link href="http://dpwright.com/posts/2019/02/03/fabellae-latinae-capitulum-xvii/index.html" />
    <id>http://dpwright.com/posts/2019/02/03/fabellae-latinae-capitulum-xvii/index.html</id>
    <published>2019-02-03T17:30:00Z</published>
    <updated>2019-02-03T17:30:00Z</updated>
    <summary type="html"><![CDATA[

<div class="info"> 3 February, 2019</div>

<div class="sidenote">
This is an extract from <em><a href="https://www.hackettpublishing.com/pdfs/FabellaeLatinae_2016_HansOrberg.pdf">Fabellae Latinae</a></em>, the freely downloadable companion text to Hans H. Ørberg’s excellent series, <em><a href="https://www.hackettpublishing.com/lingua-latina-per-se-illustrata-series">Lingua Latina</a></em>. It is also available in podcast form on <a href="https://itunes.apple.com/us/podcast/fabellae-latinae/id1439859681">iTunes</a>, <a href="https://play.google.com/music/m/Iejungfyafunuhg4ehuhrfjerdq?t=Fabellae_Latinae">Google Play Music</a>, or by searching for “Fabellae Latinae” / subscribing to <a href="https://s3.amazonaws.com/fabellaelatinae/feed.rss">this RSS feed</a>.
</div>
<center>
<audio controls preload="none">
<source src="https://s3.amazonaws.com/fabellaelatinae/capitula/17-PuerAegerEtMedicus.mp3" type="audio/mpeg" />
</audio>
</center>
<p>Hodiē māne Mārcus dīcit ‘sē ē lectō surgere nōn posse nec lūdum petere.’</p>
<p>“Cūr surgere nōn potes?” interrogat Dāvus.</p>
<p>“Surgere nōn possum” respondet Mārcus, “quia aegrōtō. Caput mihi dolet.” Hoc dīcēns puer oculōs claudit et tergum ad Dāvum vertit.</p>
<p>Dāvus Iūlium, patrem Mārcī, vocat: “Venī, domine, et aspice tuum Mārcum fīlium, quī dīcit ‘sē aegrōtāre’!”</p>
<p>Iūlius intrat et spectat fīlium in lectō iacentem.</p>
<p>Mārcus sē vertit et faciem dolentem ostendit; manum ad frontem appōnit et “Aegrōtō, pater” inquit, “Ei, ei! quam dolet caput! Surgere nōn possum.”</p>
<p>“Sī aegrōtās” inquit Iūlius, “necesse est medicum vocāre. Is tē sānāre potest.”</p>
<p>Iūlius statim servum iubet Tūsculum īre atque medicum arcessere.</p>
<p>Post hōram servus cum medicō ad vīllam Iūliī redit. Medicus Mārcum linguam ostendere iubet, et linguam eius rubram esse videt. Tum oculōs et aurēs eius spectat et frontem eius tangit: nec nimis calida nec nimis frīgida est frōns. Deinde medicus manum super pectus puerī impōnit et eum bene spīrāre atque cor eius bene palpitāre sentit; puer pulmōnēs bonōs et cor bonum habet.”</p>
<p>“Quid tibi dolet?” interrogat medicus.</p>
<p>“Caput et venter dolet” respondet Mārcus.</p>
<p>Tum medicus “Ergō” inquit “corpus tuum nimis plēnum est sanguinis. Necesse est vēnam aperīre. Ecce culter meus.” Medicus puerō cultrum suum ostendit.</p>
<p>Cultrum medicī vidēns Mārcus “Iam nōn tam male mē habeō” inquit, “Satis bene mē valēre sentiō. Caput iam nōn dolet neque mē ventrem malum habēre putō.”</p>
<p>Rīdet medicus. At pater īrātus iubet fīlium suum statim ē lectō surgere atque lūdum petere!</p>

<div class="tagsinfo"><a href="/tags/latin/index.html">latin</a>, <a href="/tags/fabellae-latinae/index.html">fabellae-latinae</a>, <a href="/tags/llpsi/index.html">llpsi</a>, <a href="/tags/podcasts/index.html">podcasts</a></div>
]]></summary>
</entry>
<entry>
    <title>Fabellae Latinae Capitulum XVI</title>
    <link href="http://dpwright.com/posts/2019/01/26/fabellae-latinae-capitulum-xvi/index.html" />
    <id>http://dpwright.com/posts/2019/01/26/fabellae-latinae-capitulum-xvi/index.html</id>
    <published>2019-01-26T17:30:00Z</published>
    <updated>2019-01-26T17:30:00Z</updated>
    <summary type="html"><![CDATA[

<div class="info">26 January, 2019</div>

<div class="sidenote">
This is an extract from <em><a href="https://www.hackettpublishing.com/pdfs/FabellaeLatinae_2016_HansOrberg.pdf">Fabellae Latinae</a></em>, the freely downloadable companion text to Hans H. Ørberg’s excellent series, <em><a href="https://www.hackettpublishing.com/lingua-latina-per-se-illustrata-series">Lingua Latina</a></em>. It is also available in podcast form on <a href="https://itunes.apple.com/us/podcast/fabellae-latinae/id1439859681">iTunes</a>, <a href="https://play.google.com/music/m/Iejungfyafunuhg4ehuhrfjerdq?t=Fabellae_Latinae">Google Play Music</a>, or by searching for “Fabellae Latinae” / subscribing to <a href="https://s3.amazonaws.com/fabellaelatinae/feed.rss">this RSS feed</a>.
</div>
<center>
<audio controls preload="none">
<source src="https://s3.amazonaws.com/fabellaelatinae/capitula/16-AsinusCurrens.mp3" type="audio/mpeg" />
</audio>
</center>
<p>In campō prope hortum Iūliī puerī pilā lūdere solent. Mārcus pilam sūmit et “Venī mēcum in campum, Quīnte!” inquit. Mārcus in campō cum frātre suō pilā lūdere vult.</p>
<p>Mārcus et Quīntus campum petunt cum cane, cui nōmen est Cerberus. Puerī pilā lūdere incipiunt. Alter ad alterum pilam iacit, prīmum Mārcus ad Quīntum, quī pilam capit et ad Mārcum iacit. Mārcus pilam capit et rūrsus ad Quīntum iacit neque Quīntus pilam capere potest – sed canis pilam capit! Iam canis ante Quīntum stat pilam ōre tenēns.</p>
<p>Quīntus pilam ā cane poscit: “Dā mihi pilam, Cerbere!” Canis autem pilam dentibus tenet neque eam relinquit.</p>
<p>Prope puerōs lūdentēs parvus asinus in herbā iacet. “Ille asinus mē portāre potest” inquit Mārcus, atque ad asinum adit.</p>
<p>“Surge, asine!” inquit, et asinum pede pulsat. Asinus surgit, et Mārcus eum ascendit. Iam puer super asinum sedēns “Ecce equus meus, Quīnte!” inquit, “Eques fortis est frāter tuus!”</p>
<p>Quīntus: “Quī asinō vehitur eques nōn est! Neque asinus tē vehere vult.”</p>
<p>Mārcus asinum manū verberat et clāmat: “Curre, asine!” sed asinus, quī puerum gravem vehere nōn vult, quiētus stat neque sē movet.</p>
<p>Asinus rudit: “Hīaāhīaā!”</p>
<p>Canis asinum rudere audit et lātrat: “Baubau!” Pila ex ōre canis cadit. Quīntus pilam capit eamque in asinum iacit! Asinus perterritus currit – et Mārcus ad terram cadit! Asinus eum cadentem pede pulsat.</p>
<p>In herbā iacēns Mārcus asinum currentem aspicit. “Cōnsiste, asine!” clāmat puer, sed asinus ab eō fugit. Canis post asinum currit.</p>
<p>Quīntus rīdet quod ‘equitem fortem’ in herbā iacentem videt.</p>
<p>Mārcus īrātus “Stultus est asinus!” inquit.</p>
<p>Quīntus: “Quī asinō vehitur tam stultus est quam asinus suus! Surge, ‘asine’!”</p>

<div class="tagsinfo"><a href="/tags/latin/index.html">latin</a>, <a href="/tags/fabellae-latinae/index.html">fabellae-latinae</a>, <a href="/tags/llpsi/index.html">llpsi</a>, <a href="/tags/podcasts/index.html">podcasts</a></div>
]]></summary>
</entry>
<entry>
    <title>Fabellae Latinae Capitulum XV</title>
    <link href="http://dpwright.com/posts/2019/01/19/fabellae-latinae-capitulum-xv/index.html" />
    <id>http://dpwright.com/posts/2019/01/19/fabellae-latinae-capitulum-xv/index.html</id>
    <published>2019-01-19T17:30:00Z</published>
    <updated>2019-01-19T17:30:00Z</updated>
    <summary type="html"><![CDATA[

<div class="info">19 January, 2019</div>

<div class="sidenote">
This is an extract from <em><a href="https://www.hackettpublishing.com/pdfs/FabellaeLatinae_2016_HansOrberg.pdf">Fabellae Latinae</a></em>, the freely downloadable companion text to Hans H. Ørberg’s excellent series, <em><a href="https://www.hackettpublishing.com/lingua-latina-per-se-illustrata-series">Lingua Latina</a></em>. It is also available in podcast form on <a href="https://itunes.apple.com/us/podcast/fabellae-latinae/id1439859681">iTunes</a>, <a href="https://play.google.com/music/m/Iejungfyafunuhg4ehuhrfjerdq?t=Fabellae_Latinae">Google Play Music</a>, or by searching for “Fabellae Latinae” / subscribing to <a href="https://s3.amazonaws.com/fabellaelatinae/feed.rss">this RSS feed</a>.
</div>
<center>
<audio controls preload="none">
<source src="https://s3.amazonaws.com/fabellaelatinae/capitula/15-KalendariumRomanum.mp3" type="audio/mpeg" />
</audio>
</center>
<p>Cornēlius suō Sextō fīliō kalendārium mōnstrat: “Ecce kalendārium Rōmānum, Sexte, cum nōminibus mēnsium et numerō diērum. Annus tōtus quot mēnsēs et quot diēs habet?”</p>
<p>Sextus: “Duodecim mēnsēs et trecentōs sexāgintā quīnque diēs.”</p>
<p>Cornēlius: “Hoc est kalendārium novum. In kalendāriō Rōmānō antīquissimō numerus mēnsium erat decem tantum, non duodecim. Tunc mēnsis annī prīmus erat Mārtius, id est initium vēris; ante Mārtium hiems erat sine nōmine mēnsium. Ergō necesse erat annō dare duōs novōs mēnsēs: Iānuārium et Februārium. Quam longus est mēnsis Iānuārius?”</p>
<p>Sextus: “Iānuārius ūnum et trīgintā diēs longus est.”</p>
<p>Cornēlius: “Quī mēnsis brevissimus est?”</p>
<p>Sextus: “Februārius, quī duodētrīgintā tantum diēs habet.”</p>
<p>Cornēlius interrogat: “Quī diēs annī brevissimus est?”</p>
<p>Sextus nōn respondet, neque enim diēs nōmināre potest.</p>
<p>Cornēlius: “Diēs brevissimus – et nox longissima – est ante diem octāvum kalendās Iānuāriās. Diēs longissimus – et nox brevissima – ante diem octāvum kalendās Iūliās est. Eō diē sōl altissimus est in caelō. Diēs et hōrae longiōrēs sunt aestāte quam hieme et breviōrēs hieme quam aestāte.”</p>
<p>Sextus: “Quid? Nōnne tōtō annō aequae sunt hōrae?”</p>
<p>Cornēlius: “Tōtō annō, et aestāte et hieme, diēs in duodecim hōrās dīviditur, ergō hōrae diēī longiōrēs sunt aestāte quam hieme.”</p>
<p>Sextus: “Aestāte diēs et hōrae nōn sōlum longiōrēs, sed etiam calidiōrēs sunt. Quī mēnsis annī calidissimus est?”</p>
<p>Cornēlius: “Mēnsis annī calidissimus est Iūlius, et Augustus prope tam calidus est quam Iūlius. Iī duo mēnsēs nōn ā deīs, sed ab hominibus nōminantur: Iūlius ā Iūliō Caesare et Augustus ā Caesare Augustō. Ante tempora Iūliī Caesaris et Caesaris Augustī nōmina eōrum mēnsium erant ‘Quīntīlis’ et ‘Sextīlis’ ā numerīs ‘quīntō’ et ‘sextō’, quia in kalendāriō antīquō mēnsis prīmus erat Mārtius; Iūlius igitur mēnsis quīntus erat et Augustus mēnsis sextus.”</p>
<p>Sextus: “Etiam praenōmina sunt ‘Quīntus’ et ‘Sextus’. Mēnsis Sextīlis igitur nōminātur ā meō praenōmine ‘Sextō’ et Quīntīlis ā praenōmine amīcī meī ‘Quīntī’! Cūr numerī sunt praenōmina nostra?”</p>
<p>Cornēlius: “In familiīs antīquīs magnus numerus erat līberōrum, ergō fīliō quīntō nōmen erat ‘Quīntus’ et fīliō sextō ‘Sextus’. Nunc, quia paucī sunt līberī, etiam fīliō prīmō aut secundō praenōmen datur ‘Quīntus’, ut fīliō Iūliī secundō, aut ‘Sextus’, ut fīliō meō prīmō.”</p>
<p>Sextus gaudet quod patrī eius nōn sex fīliī sunt, sed ūnus tantum!</p>

<div class="tagsinfo"><a href="/tags/latin/index.html">latin</a>, <a href="/tags/fabellae-latinae/index.html">fabellae-latinae</a>, <a href="/tags/llpsi/index.html">llpsi</a>, <a href="/tags/podcasts/index.html">podcasts</a></div>
]]></summary>
</entry>
<entry>
    <title>Fabellae Latinae Capitulum XIV</title>
    <link href="http://dpwright.com/posts/2019/01/13/fabellae-latinae-capitulum-xiv/index.html" />
    <id>http://dpwright.com/posts/2019/01/13/fabellae-latinae-capitulum-xiv/index.html</id>
    <published>2019-01-13T09:00:00Z</published>
    <updated>2019-01-13T09:00:00Z</updated>
    <summary type="html"><![CDATA[

<div class="info">13 January, 2019</div>

<div class="sidenote">
This is an extract from <em><a href="https://www.hackettpublishing.com/pdfs/FabellaeLatinae_2016_HansOrberg.pdf">Fabellae Latinae</a></em>, the freely downloadable companion text to Hans H. Ørberg’s excellent series, <em><a href="https://www.hackettpublishing.com/lingua-latina-per-se-illustrata-series">Lingua Latina</a></em>. It is also available in podcast form on <a href="https://itunes.apple.com/us/podcast/fabellae-latinae/id1439859681">iTunes</a>, <a href="https://play.google.com/music/m/Iejungfyafunuhg4ehuhrfjerdq?t=Fabellae_Latinae">Google Play Music</a>, or by searching for “Fabellae Latinae” / subscribing to <a href="https://s3.amazonaws.com/fabellaelatinae/feed.rss">this RSS feed</a>.
</div>
<center>
<audio controls preload="none">
<source src="https://s3.amazonaws.com/fabellaelatinae/capitula/14-PuerArmatus.mp3" type="audio/mpeg" />
</audio>
</center>
<p>Avunculus Mārcī, cui nōmen est Aemilius, in Germāniā mīlitat. Illīc exercitus Rōmānus fīnēs imperiī Rōmānī ā Germānīs dēfendit. Castra exercitūs mīlle passūs ā flūmine Rhēnō sunt in magnā silvā, ubi hostēs sē occultant. Mīlitēs Rōmānī impetum Germānōrum ex- spectant, neque hostēs barbarōs timent. Rōmānī enim bona arma habent atque circum castra fossa et vāllum altum est. Germānī castra Rōmāna expugnāre nōn possunt.</p>
<p>Mārcus Aemilium mīlitem fortem esse putat. Puer ipse mīlitāre vult ut avunculus suus, neque arma habet Mārcus, et Iūlius dīcit ‘nūllōs puerōs mīlitāre aut arma ferre posse.’</p>
<p>Quid igitur facit Mārcus? Arcum facit ex rāmō et līneā; etiam sagittās facit ex rāmīs tenuibus.</p>
<p>Dum Mārcus arcum facit, Iūlia in hortō lūdit cum cane suā Margarītā. Sub arbore puella rāmum reperit. Iūlia canī rāmum ostendit: “Ecce rāmus, Margarīta! Quaere eum!” rāmumque procul ā cane iacit. Canis rāmum quaerit, reperit, ad Iūliam portat. Canis rāmum ante pedēs Iūliae pōnit et caudam movet.</p>
<p>Mārcus frātrem suum vocat atque eī arcum suum novum ostendit: “Ecce arcus meus, Quīnte. Iam mīles fortis est frāter tuus!”</p>
<p>Quīntus: “Mīles Rōmānus gladiō et pīlō armātus est, nōn arcū et sagittīs. Ea arma sunt Hispānōrum et Gallōrum quī in exercitū Rōmānō mīlitant.”</p>
<p>Mārcus: “Sed exercituī necesse est arcūs et sagittās habēre, neque enim pīla gravia procul iacī possunt. Sagittae procul volant quia levēs sunt.”</p>
<p>Mārcus sagittam sūmit et in arcū pōnit. Ecce sagitta ex arcū iacitur et in hortō prope Iūliam ad terram cadit. Iūlia perterrita sagittam prope caput suum volāre sentit – sagitta aurem eius tangit!</p>
<p>Syra, quae cum Iūliā in hortō est, sagittam prope Iūliam volāre videt atque īrāta ad Mārcum currit. Mārcus, quī Syram accurrere videt, arcum ad terram iacit atque fugit. Syra arcum Mārcī manū capit eumque procul ex hortō iacit. Mārcus trīstis arcum suum volāre aspicit.</p>
<p>Canis quoque arcum volāre videt. Canis etiam illum rāmum quaerit ac reperit, neque eum ad Mārcum portat.</p>
<p>Quīntus rīdet, quod ‘mīlitem fortem’ sine armīs fugere videt!</p>

<div class="tagsinfo"><a href="/tags/latin/index.html">latin</a>, <a href="/tags/fabellae-latinae/index.html">fabellae-latinae</a>, <a href="/tags/llpsi/index.html">llpsi</a>, <a href="/tags/podcasts/index.html">podcasts</a></div>
]]></summary>
</entry>
<entry>
    <title>Fabellae Latinae Capitulum XIII</title>
    <link href="http://dpwright.com/posts/2019/01/05/fabellae-latinae-capitulum-xiii/index.html" />
    <id>http://dpwright.com/posts/2019/01/05/fabellae-latinae-capitulum-xiii/index.html</id>
    <published>2019-01-05T18:30:00Z</published>
    <updated>2019-01-05T18:30:00Z</updated>
    <summary type="html"><![CDATA[

<div class="info"> 5 January, 2019</div>

<div class="sidenote">
This is an extract from <em><a href="https://www.hackettpublishing.com/pdfs/FabellaeLatinae_2016_HansOrberg.pdf">Fabellae Latinae</a></em>, the freely downloadable companion text to Hans H. Ørberg’s excellent series, <em><a href="https://www.hackettpublishing.com/lingua-latina-per-se-illustrata-series">Lingua Latina</a></em>. It is also available in podcast form on <a href="https://itunes.apple.com/us/podcast/fabellae-latinae/id1439859681">iTunes</a>, <a href="https://play.google.com/music/m/Iejungfyafunuhg4ehuhrfjerdq?t=Fabellae_Latinae">Google Play Music</a>, or by searching for “Fabellae Latinae” / subscribing to <a href="https://s3.amazonaws.com/fabellaelatinae/feed.rss">this RSS feed</a>.
</div>
<center>
<audio controls preload="none">
<source src="https://s3.amazonaws.com/fabellaelatinae/capitula/13-ServiDormiunt.mp3" type="audio/mpeg" />
</audio>
</center>
<p>In vīllā Iūliī multa sunt cubicula parva et magna. Magnum est cubiculum Iūliī et Aemiliae, in eō magnus lectus est. Pater et māter in magnō lectō dormiunt. Cubicula līberōrum parva sunt et in iīs lectī sunt parvī. Mārcus et Quīntus et Iūlia in parvīs lectīs dormiunt.</p>
<p>Servī multī in ūnō cubiculō magnō dormiunt. In cubiculō servōrum nūllī sunt lectī. Servī quī dormiunt nōn in lectīs, sed in terrā iacent. Etiam multae ancillae in ūnō cubiculō dormiunt neque eae lectōs habent.</p>
<p>Ecce Dāvus quī cum aliīs servīs fessīs in magnō cubiculō iacet. Paucī servī iam dormiunt, aliī verba faciunt, aliī rīdent. Servī quī dormīre volunt vōcēs aliōrum audiunt nec dormīre possunt.</p>
<p>Syrus, quī Mēdum apud sē nōn videt, Lēandrum interrogat: “Ubi est Mēdus? Cūr hīc nōn dormit? Estne aeger?”</p>
<p>Lēander: “Mēdus sānus est, sed ā vīllā abest, quia nummōs dominī nostrī habet! Dāvus dīcit ‘Mēdum Rōmae amīcam habēre.’ Putat eum Rōmae esse apud amīcam suam.”</p>
<p>Syrus: “Ergō Mēdus nōn sōlus in terrā dormit, sed in lectō cum amīcā suā!”</p>
<p>Syrus et Lēander rīdent.</p>
<p>Dāvus servōs tacēre iubet: “Tacēte, servī! Iam necesse est dormīre.”</p>
<p>Servī tacent atque oculōs claudunt. Iam nūlla vōx audītur.</p>
<p>Iam Dāvus et aliī multī dormiunt, sed Syrus et Lēander et aliī quī prope Dāvum iacent dormīre nōn possunt, quia Dāvum animam dūcere audiunt!</p>
<p>Dāvus enim stertit: “Zzzzz…ārrch, zzzzz…ārrch!” Syrus, quī fessus est, dormīre vult atque oculōs claudit, nec dormīre potest, quod Dāvum stertere audit. Anima Dāvī nōn vidērī, sed audīrī potest! Syrus oculōs claudere potest, aurēs claudere nōn potest.</p>
<p>Syrus (īrātus): “Ssst!”</p>
<p>Dāvus rūrsus stertit: “Zzzzz…ārrch!”</p>
<p>Syrus: “Tacē, Dāve!”</p>
<p>Dāvus nōn respondet, sed Lēander: “Tacē, Syre! Dāvus nūllum verbum facit!” Syrus: “Verbum nōn facit, sed stertit. Audī! Nēmō hīc dormīre potest!”</p>
<p>Syrus sē ad Dāvum vertit et digitum suum ad nāsum eius appōnit!</p>
<p>Iam nōn stertit Dāvus. Is atque cēterī servī bene dormiunt.</p>

<div class="tagsinfo"><a href="/tags/latin/index.html">latin</a>, <a href="/tags/fabellae-latinae/index.html">fabellae-latinae</a>, <a href="/tags/llpsi/index.html">llpsi</a>, <a href="/tags/podcasts/index.html">podcasts</a></div>
]]></summary>
</entry>
<entry>
    <title>Fabellae Latinae Capitulum XII</title>
    <link href="http://dpwright.com/posts/2018/12/29/fabellae-latinae-capitulum-xii/index.html" />
    <id>http://dpwright.com/posts/2018/12/29/fabellae-latinae-capitulum-xii/index.html</id>
    <published>2018-12-29T20:00:00Z</published>
    <updated>2018-12-29T20:00:00Z</updated>
    <summary type="html"><![CDATA[

<div class="info">29 December, 2018</div>

<div class="sidenote">
This is an extract from <em><a href="https://www.hackettpublishing.com/pdfs/FabellaeLatinae_2016_HansOrberg.pdf">Fabellae Latinae</a></em>, the freely downloadable companion text to Hans H. Ørberg’s excellent series, <em><a href="https://www.hackettpublishing.com/lingua-latina-per-se-illustrata-series">Lingua Latina</a></em>. It is also available in podcast form on <a href="https://itunes.apple.com/us/podcast/fabellae-latinae/id1439859681">iTunes</a>, <a href="https://play.google.com/music/m/Iejungfyafunuhg4ehuhrfjerdq?t=Fabellae_Latinae">Google Play Music</a>, or by searching for “Fabellae Latinae” / subscribing to <a href="https://s3.amazonaws.com/fabellaelatinae/feed.rss">this RSS feed</a>.
</div>
<center>
<audio controls preload="none">
<source src="https://s3.amazonaws.com/fabellaelatinae/capitula/12-PaterAbestAdestMater.mp3" type="audio/mpeg" />
</audio>
</center>
<p>Līberī in lectīs suīs dormiunt. Aemilia dormīre nōn potest, quia sōla iacet in magnō lectō sine virō suō. Cūr Aemilia sōla est in cubiculō? Sōla est, quia Iūlius, vir eius, abest. Ubi est Iūlius? Is Rōmae est.</p>
<p>Aemilia exit ē cubiculō, ōstium post sē claudit et intrat in ātrium, ubi circum impluvium ambulat.</p>
<p>Mārcus, quī hominem in ātriō ambulāre audit, timet et sē interrogat: “Quis est quī ambulat in ātriō, dum servī et līberī dormiunt? Quid agit ille homō? – Pater familiae Rōmae est. Dum dominus ā vīllā abest, fīlius eius est dominus! Necesse est sine timōre virum im- probum petere…!”</p>
<p>Mārcus exit ē lectō atque ōstium aperit, neque ē cubiculō suō exīre audet. Baculum crassum, quod sub lectō iacet, sūmit, quia virum illum improbum, quī in vīllam intrāre audet, baculō pulsāre vult!</p>
<p>Aemilia, quae ōstium aperīrī audit, ad cubiculum Mārcī sē vertit, et Mārcus, quī hominem per umbram ad sē venīre audit, perterritus est: baculum pōnit, ōstium claudit, et lectum post ōstium pōnit!</p>
<p>Māter, quae ōstium aperīre vult neque potest, imperat: “Age! Aperī ōstium, Mārce! Māter tua est.”</p>
<p>Mārcus vōcem Aemiliae audit et ōstium aperit.</p>
<p>Mārcus: “Ō mamma! Vir improbus in ātriō ambulat et…”</p>
<p>Aemilia rīdet et fīliō suō ōsculum dat: “Nōn est vir improbus, sed fēmina proba, quae virum suum probum exspectat. Pater abest, sed māter tua apud tē adest. Nēmō improbus in hanc vīllam intrāre potest aut audet.”</p>
<p>Et māter et fīlius rīdent et rūrsus lectōs suōs petunt.</p>

<div class="tagsinfo"><a href="/tags/latin/index.html">latin</a>, <a href="/tags/fabellae-latinae/index.html">fabellae-latinae</a>, <a href="/tags/llpsi/index.html">llpsi</a>, <a href="/tags/podcasts/index.html">podcasts</a></div>
]]></summary>
</entry>
<entry>
    <title>Fabellae Latinae Capitulum XI</title>
    <link href="http://dpwright.com/posts/2018/12/23/fabellae-latinae-capitulum-xi/index.html" />
    <id>http://dpwright.com/posts/2018/12/23/fabellae-latinae-capitulum-xi/index.html</id>
    <published>2018-12-23T20:00:00Z</published>
    <updated>2018-12-23T20:00:00Z</updated>
    <summary type="html"><![CDATA[

<div class="info">23 December, 2018</div>

<div class="sidenote">
This is an extract from <em><a href="https://www.hackettpublishing.com/pdfs/FabellaeLatinae_2016_HansOrberg.pdf">Fabellae Latinae</a></em>, the freely downloadable companion text to Hans H. Ørberg’s excellent series, <em><a href="https://www.hackettpublishing.com/lingua-latina-per-se-illustrata-series">Lingua Latina</a></em>. It is also available in podcast form on <a href="https://itunes.apple.com/us/podcast/fabellae-latinae/id1439859681">iTunes</a>, <a href="https://play.google.com/music/m/Iejungfyafunuhg4ehuhrfjerdq?t=Fabellae_Latinae">Google Play Music</a>, or by searching for “Fabellae Latinae” / subscribing to <a href="https://s3.amazonaws.com/fabellaelatinae/feed.rss">this RSS feed</a>.
</div>
<center>
<audio controls preload="none">
<source src="https://s3.amazonaws.com/fabellaelatinae/capitula/11-TabernaeIulii.mp3" type="audio/mpeg" />
</audio>
</center>
<p>Iūlius est vir pecūniōsus quī magnam vīllam habet prope Tūsculum oppidum. Iūlius etiam tabernās habet in oppidō.</p>
<p>Grūmiō est tabernārius quī Tūsculī pānem vēndit. Quī ipsī pānem suum facere nōn possunt pānem ā Grūmiōne emunt. Hōc modō ille pecūniam facit. Sed taberna ubi Grūmiō pānem vēndit nōn Grūmiōnis, sed Iūliī est. Iūlius est dominus Grūmiōnis et tabernae eius. Ergō Grūmiōnī necesse est pecūniam Iūliō dare. Iūlius ā tabernāriō suō pecūniam accipit.</p>
<p>Iūlius cum servīs Ursō et Dāvō Tūsculum it. Dominus equō vehitur, servī nōn equīs sed asinīs vehuntur. Grūmiō nōn sine timōre dominum venīre videt.</p>
<p>Iūlius ante tabernam Grūmiōnis cōnsistit eumque salūtat: “Salvē, Grūmiō!” et ab eō salūtātur: “Salvē, domine!”</p>
<p>Grūmiō parvā vōce Ursum interrogat: “Cūr dominus Tūsculum venit?”</p>
<p>Ursus respondet: “Dominus ad tabernāriōs suōs adit quia pecūniam accipere vult.”</p>
<p>Rīdet Ursus. Grūmiō nōn rīdet: is verbīs Ursī nōn dēlectātur.</p>
<p>Grūmiō Iūliō pānem ostendit: “Ecce pānis meus bonus.”</p>
<p>Iūlius: “Quī pānem bonum vēndit magnam pecūniam facit.”</p>
<p>Grūmiō: “Sed multī aliī sunt tabernāriī quī pānem vēndunt. Ergō necesse est pānem parvō pretiō vēndere. Nēmō quī pānem vēndit magnam pecūniam facit.”</p>
<p>Iūlius: “Mea est haec taberna: necesse est pecūniam dominō tabernae dare. Centum sēstertiōs dā!”</p>
<p>Grūmiō: “Centum sēstertiōs! Tanta pecūnia apud mē in hāc tabernā nōn reperītur.”</p>
<p>Grūmiō Iūliō ostendit sacculum suum, quī neque plēnus neque vacuus est.</p>
<p>Iūlius: “Quot sēstertiī īnsunt in sacculō tuō?”</p>
<p>Grūmiō nummōs numerat: “Ūnus, duo, trēs, quattuor, quīnque… nōnāgintā; ecce nōnāgintā sēstertiī īnsunt.”</p>
<p>Iūlius (īrātus): “Nōn satis est!”—sed pecūniam sūmit et in sacculō suō pōnit.</p>
<p>Iam sacculus Grūmiōnis vacuus est—sed in cubiculō sub lectō suō Grūmiō nōn parvam pecūniam occultat!</p>
<p>Iūlius rūrsus in equum ascendit et ā tabernā Grūmiōnis it ad aliam tabernam suam, quae est in viā ubi multī hominēs pecūniōsī habitant. Tabernārius est Eumolpus, neque is pānem, sed gemmās vēndit. Quī gemmās vēndit magnam pecūniam facere potest. Ergō Iūlius ā tabernāriō suō Eumolpō magnam pecūniam accipere vult.</p>

<div class="tagsinfo"><a href="/tags/latin/index.html">latin</a>, <a href="/tags/fabellae-latinae/index.html">fabellae-latinae</a>, <a href="/tags/llpsi/index.html">llpsi</a>, <a href="/tags/podcasts/index.html">podcasts</a></div>
]]></summary>
</entry>
<entry>
    <title>Fabellae Latinae Capitulum X</title>
    <link href="http://dpwright.com/posts/2018/12/15/fabellae-latinae-capitulum-x/index.html" />
    <id>http://dpwright.com/posts/2018/12/15/fabellae-latinae-capitulum-x/index.html</id>
    <published>2018-12-15T17:00:00Z</published>
    <updated>2018-12-15T17:00:00Z</updated>
    <summary type="html"><![CDATA[

<div class="info">15 December, 2018</div>

<div class="sidenote">
This is an extract from <em><a href="https://www.hackettpublishing.com/pdfs/FabellaeLatinae_2016_HansOrberg.pdf">Fabellae Latinae</a></em>, the freely downloadable companion text to Hans H. Ørberg’s excellent series, <em><a href="https://www.hackettpublishing.com/lingua-latina-per-se-illustrata-series">Lingua Latina</a></em>. It is also available in podcast form on <a href="https://itunes.apple.com/us/podcast/fabellae-latinae/id1439859681">iTunes</a>, <a href="https://play.google.com/music/m/Iejungfyafunuhg4ehuhrfjerdq?t=Fabellae_Latinae">Google Play Music</a>, or by searching for “Fabellae Latinae” / subscribing to <a href="https://s3.amazonaws.com/fabellaelatinae/feed.rss">this RSS feed</a>.
</div>
<center>
<audio controls preload="none">
<source src="https://s3.amazonaws.com/fabellaelatinae/capitula/10-DominiEtEqui.mp3" type="audio/mpeg" />
</audio>
</center>
<p>Iūlius et Cornēlius sunt dominī Rōmānī. Iūlius est dominus pecūniōsus, quī magnam vīllam habet et magnam familiam, id est multōs servōs. Etiam decem equōs fōrmōsōs habet Iūlius. Cornēlius nōn tam pecūniōsus est quam Iūlius: is decem tantum servōs habet, et ūnum equum album. Cornēlius equum suum amat.</p>
<p>Iūlius imperat: “Dūc equum ante ōstium, Syre!”</p>
<p>Ex decem equīs Iūliī Syrus sūmit illum nigrum quem dominus ante aliōs amat eumque ante ōstium dūcit. Iam dominus in equō est. Iūlius equō vehitur Tūsculum ad amīcum suum Cornēlium.</p>
<p>Iūlius ante ōstium Cornēliī cōnsistit et amīcum suum, quī exit, salūtat: “Salvē, amīce! Sūme equum tuum et venī in silvam cum amīcō tuō!”</p>
<p>Amīcī duo oppidum relinquunt et per vallem ad silvam eunt. Equī laetī per campum currunt. Ovēs, quae errant in campō, equōs timent et ad pāstōrēs suōs accurrunt. Canēs pāstōrum lātrant. Iam equī fessī ante rīvum cōnsistunt. Dum equī aquam bibunt ē rīvō, dominī caelum aspiciunt. Nūlla nūbēs vidētur, sōl lūcet in caelō sine nūbibus. Itaque Iūlius et Cornēlius umbram petunt: campum relinquunt et in silvam intrant. Iam in umbrā sunt sub arboribus. Equī iam nōn currunt, sed inter arborēs ambulant.</p>
<p>Hīc equus Cornēliī consistit et hinnit: “Hihihī!” Equus terram ante sē aspicit et nāsum pōnit ad terram.</p>
<p>Iūlius, quī equum Cornēliī hinnīre audit, equum suum nigrum vertit et interrogat: “Cūr equus tuus cōnsistit?”</p>
<p>Cornēlius: “Quia vestīgia videt in terrā.”</p>
<p>Iūlius: “Quae vestīgia?”</p>
<p>Cornēlius, quī iam in terrā est ante equum, vestīgia quaerit, dum Iūlius in equō suō exspectat.</p>
<p>Cornēlius in terrā reperit vestīgia lupī, quae digitō mōnstrat: “Ecce vestīgia lupī. Nōn procul abest lupus ipse.”</p>
<p>Lupus autem procul in monte ululat: “Huhuhū!”</p>
<p>Equus Cornēliī, quī lupum ululāre audit, rūrsus hinnit: “Hihihī!” Equus Iūliī lupum nōn audit neque hinnit.</p>
<p>Cornēlius: “Equus meus lupum timet.” Cornēlius equum suum album tenet.</p>
<p>Iūlius: “Meus equus nōn timet lupum!”</p>
<p>Cornēlius: “Neque lupus equum tuum timet!”</p>
<p>Cornēlius, quī prope vestīgia lupī etiam alia vestīgia reperit: “Quid hoc est? Nōn sōlum lupī, sed etiam ovis vestīgia hīc sunt!”</p>
<p>Iūlius: “Quid agit ovis in silvā cum lupō? Num lupum amat ovis?”</p>
<p>Cornēlius: “Nōn lupum ovis, sed lupus ovem amat – et amīcam suam ēst!”</p>

<div class="tagsinfo"><a href="/tags/latin/index.html">latin</a>, <a href="/tags/fabellae-latinae/index.html">fabellae-latinae</a>, <a href="/tags/llpsi/index.html">llpsi</a>, <a href="/tags/podcasts/index.html">podcasts</a></div>
]]></summary>
</entry>

</feed>
