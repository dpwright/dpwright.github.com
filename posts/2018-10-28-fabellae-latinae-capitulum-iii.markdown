---
title: Fabellae Latinae Capitulum III
subtitle: Pater dormit
date: 2018-10-28 21:07:20
thumbnail: /images/FabellaeLatinae.jpg
tags: latin, fabellae-latinae, llpsi, podcasts
---

<div class="sidenote">This is an extract from *[Fabellae
Latinae][fabellae-latinae]*, the freely downloadable companion text to Hans H.
Ørberg's excellent series, *[Lingua Latina][lingua-latina]*.</div>

<center>
<audio controls preload="none">
  <source src="https://s3.amazonaws.com/fabellaelatinae/capitula/03-PaterDormit.mp3" type="audio/mpeg" />
</audio>
</center>

Iūlia, fīlia Iūliī et Aemiliae, est parva puella laeta quae cantat et rīdet.
Sed iam nōn cantat puella neque rīdet, sed plōrat: “Uhuhū!” Cūr plōrat Iūlia?
Puella plōrat quia Mārcus eam pulsat. Mārcus est puer improbus quī parvam
puellam pulsat − et rīdet!

Aemilia audit fīliam quae plōrat.

Iūlia Iūlium vocat: “Pater! Pa-ater!”

Māter fīliam audit, neque pater eam audit.

Aemilia Iūlium nōn videt et Syram ancillam interrogat: “Ubi est vir meus? Iūlia
eum vocat. Cūr nōn venit?”

Syra: “Dominus dormit.”

Aemilia: “Ō! Fīlia plōrat − et pater dormit!”

Iūlia: “Uhuhū! Mārcus mē pulsat!”

Mārcus rīdet: “Hahahae!”

Pater audit fīliam quae plōrat et fīlium quī rīdet. Iam nōn dormit Iūlius.

Iūlius venit et Aemiliam interrogat: “Cūr Iūlia plōrat et Mārcus rīdet?”

Aemilia respondet: “Mārcus rīdet, quia Iūlia plōrat, et Iūlia plōrat et tē
vocat, quia Mārcus eam pulsat. Puer improbus est Mārcus!”

Iūlius Mārcum vocat. Mārcus venit et Iūlium īrātum videt, neque iam rīdet puer.
Pater īrātus fīlium improbum verberat!

Iam nōn Iūlia, sed Mārcus plōrat.

[fabellae-latinae]: https://www.hackettpublishing.com/pdfs/FabellaeLatinae_2016_HansOrberg.pdf
[lingua-latina]: https://www.hackettpublishing.com/lingua-latina-per-se-illustrata-series
