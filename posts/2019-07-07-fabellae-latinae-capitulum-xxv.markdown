---
title: Fabellae Latinae Capitulum XXV
subtitle: Gubernātor optimus
date: 2019-07-07 18:30:00
thumbnail: https://dpwright.com/images/FabellaeLatinae.jpg
tags: latin, fabellae-latinae, llpsi, podcasts
---

<div class="sidenote">This is an extract from *[Fabellae
Latinae][fabellae-latinae]*, the freely downloadable companion text to Hans H.
Ørberg's excellent series, *[Lingua Latina][lingua-latina]*.  It is also
available in podcast form on [iTunes][itunes], [Google Play
Music][google-play], or by searching for "Fabellae Latinae" / subscribing to
[this RSS feed][rss].</div>

<center>
<audio controls preload="none">
  <source src="https://s3.amazonaws.com/fabellaelatinae/capitula/25-GubernatorOptimus.mp3" type="audio/mpeg" />
</audio>
</center>

Mīciō mercātor cum fīliō suō Marīnō Graeciam petit. Mercēs suās magnō pretiō in
Graeciā vēndere vult et illīc novās mercēs minōre pretiō emere, quās deinde in
Italiā vēndet pretiō māiōre. Hōc modō mercātor prūdēns magnam pecūniam facere
solet. Certē mercātor dīves est Mīciō.

Dum nāvis ventō secundō per mare vehitur, Marīnus in puppī sedet et librum dē
optimō gubernātōre, cui nōmen erat Palinūrus, legere cōnātur. At difficile est
in puppī librum legere, quia gubernātor absentem cantat amīcam. Marīnus eum
tacēre iubet, sed ille foedā vōce cantāre pergit!

Adulēscēns oculōs ā librō suō tollēns mare et caelum intuētur. Suprā mare nūbēs
ātrās orīrī videt et procul tonitrum audit. Statim patrem adit et “Vidēsne”
inquit “illās nūbēs ātrās? Quid eās significāre putās? Ego tonitrum ac
tempestātem venientem timeō, nam tonitrus iam procul audītur. Nōlō in mediō
marī tempestātem opperīrī. Iubē gubernātōrem portum petere, pater! Illīc fīnem
tempestātis opperīrī poterimus.”

Mercātor vērō “Nōlī timēre!” inquit, “Gubernātor noster est bonus nauta, quī
officium suum scit. Certē tū plūrēs librōs legis quam ille, et multās rēs
difficilēs scīs, sed nāvigāre nescīs – id librī tuī tē docēre nōn possunt. Manē
tranquillus in puppī et perge librum tuum legere!”

“Ego tranquillus sum” inquit fīlius, “nec iam tranquillum erit mare!”

Marīnus ad gubernātōrem redit, quī māiōre vōce cantāre incipit, dum tōtum
caelum nūbibus ātrīs operītur et iam prīma fulgura mare illūstrant. Gubernātor
vērō neque caelum neque mare aspicit, et male canere pergit!

“Tacē, gubernātor!” inquit adulēscēns, “Spectā caelum! Fac officium tuum!
Necesse est portum petere, antequam māxima tempestās oritur.”

Gubernātor nūllum verbum respondet, sed rīdēns sē ad Marīnum vertit eumque
ūmidīs oculīs intuētur. Tum adulēscēns animadvertit eum manū tenēre pōculum –
ex quō nōn aquam bibit!

Subitō magnus ventus flāre incipit ac nāvis magnīs flūctibus iactātur.
Gubernātor surgere cōnātur nec pedibus stāre potest et ante Marīnum lābitur.
Clāmant omnēs et Neptūnum invocant: “Servā nōs, Neptūne!” Nāvis sine
gubernātōre in marī turbidō errat atque aquā implērī incipit. Nautae aquam
haurīre cōnantur ac mercēs gravēs in mare iaciunt.

Tum vērō, omnibus perterritīs, Marīnus tranquillus in locō gubernātōris
cōnsīdit: is nāvem contrā ventum vertit et in mediīs flūctibus rēctē gubernat.
Ita nāvis servātur nec flūctibus mergitur. Paulō post ventus cadere incipit.

Laetantur omnēs et Marīnum ut optimum gubernātōrem laudant eumque ‘alterum
Palinūrum’ vocant.

Mīciō laetus fīlium complectitur et “Profectō” inquit “tū nōn sōlum librōs
legere, sed etiam nāvem gubernāre scīs!”

Marīnus autem “Librum legēbam” inquit “dē Palinūrō, optimō gubernātōre. Ut
vidēs, librī meī multās rēs mē docēre possunt.”

[fabellae-latinae]: https://www.hackettpublishing.com/pdfs/FabellaeLatinae_2016_HansOrberg.pdf
[lingua-latina]: https://www.hackettpublishing.com/lingua-latina-per-se-illustrata-series
[itunes]: https://itunes.apple.com/us/podcast/fabellae-latinae/id1439859681
[google-play]: https://play.google.com/music/m/Iejungfyafunuhg4ehuhrfjerdq?t=Fabellae_Latinae
[rss]: https://s3.amazonaws.com/fabellaelatinae/feed.rss
